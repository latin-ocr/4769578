 

ipse eam adierat a. 130 (v, F. Gregorovius: Geschichte des Kaisers Hadrian
und seiner Zeit pag. 40). Testimonio sunt Romanorum nomina in statua
Memnonis inscripta, quorum sunt 27 ex tempore Hadriani (10 ante adventum,
17 post adventum eius in Aegyptum), ex Traiani autem tempore 1 et ex Domi· ’
tiani 3 (cf. Letronne, la statue vocale de Memnon pag. 13). Negare equidem
nolo Aegyptum inferiorem et Heptanomidem multo iam ante Hadrianum saepissime
visitatam esse, sed ad extremam Aegypti partem, in Aegyptum superiorem ante
Hadrianum perraro sine dubio iter facere solebant. Qua de caussa parum pro·
babile est, Domitiano regnante iuvenem J uvenalem voluptarium illuc iter fecisse,
sub Hadriano autem per senectutem non iam de longinquis eiusmodi peregri-
nationibus cogitare potuit.

Val. Franckii sententiam vv. 44-48 tanquam spurios e textu eicientis
non iam meum est refellere, quam operam permulti susceperunt, praecipue
Dollenius l. l. pag. 323 sqq; apud quem etiam ceteros, qui Franckio impugna-
verunt, enumeratos invenies. Quod Francke eiciendos versus illos iudicavit,
ideo maxime improbandum est, quod eiusmodi iudicii alia caussa non est, nisi
ut exilium Aegyptium et peregrinationem Aegyptiam negare, neque tamen totum
carmen J uvenali abiudicare liceat.

Abunde iam omnibus quaestionibus, quae ad exilium pertinent, satisfactum
esse puto neque quidquam video restare, nisi ut de diverso satirarum J uvenalis
genere perpauca subiungam. Exstiterunt enim qui, quod satirae 8——16 ab ante-
cedentibus et argumentis et toto sermonis colore aliquantulum discrepant, id sic
explicare vellent, ut J uvenalem exilio peracto prudentiorem redditum furori suo
satirico haud mediocriter temperavisse dicerent. Libenter equidem largior, aliam
esse priorum aliam posteriorum satirarum indolem, neque tamen intellego cur sit
tali modo res expedienda. Nam simplicissime duas caussas immutati satirarum
characteris invenio. Primum enim reputa, in prioribus illis satiris totam vitiorum
sentinam exhaustam paene esse, ut pristinam consuetudinem, ex qua imagunculae
imagunculam adiungere amaret, retinere J uvenalis non posset quin easdem res
iterum atque tertium repeteret. Deinde 11011 omittendum esse existimo, omnem
poesim aliis temporibus aliam esse. Sub Traiano et Hadriano mutata erat aetas,
ut et satirae mutata esset ratio, praesertim cum poeta ipse paullatim ad grandem
imbecillioremque aetatem perveniret. Ita diversum posteriorum satirarum colorem
nativa, non ascita ac contorta ratione intellegi posse censeo.

 

